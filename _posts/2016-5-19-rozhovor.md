---
layout: post
title: S knihovníky se shodneme, že spolupracovat chceme
---
Rozhovor s Danem Jedličkou, básníkem, překladatelem a šéfredaktorem nakladatelství Perplex, které vzniklo v roce 2006 a letos slaví jubilejní 10. výročí působení na scéně. 

O tom, jak vnímá roli knihoven a jestli vnímá Perplex knihovny jako partnery či nikoliv si povídal s Janem Delongem na festivalu malých nakladatelů Tabook v Táboře v loňském roce.

**Dane, je to podruhé, co se Perplex objevuje na Tabooku. Proč zrovna táborský festival a ne třeba veletrh jako je Svět knihy nebo Havlíčkův Brod?**

Přestože se zaměřujeme na poezii, tady je důvod veskrze prozaický: jako malé nakladatelství jezdíme jenom na takové akce, které si můžeme dovolit. Svět knihy, podzimní festival v Havlbrodě a v podstatě i Ostravský knižní veletrh mají vyšší vstupní náklady, na které si bohužel prodejem knih na akci nevyděláme. Proto jezdíme jenom na Tabook a na pražský Knihex, i když v příštím roce bychom rádi zkusili i olomoucký LITR, který se letos rozjel poprvé.


**Téma tohoto rozhovoru je: (malí) nakladatelé a knihovny. Ale já mám dotaz na tebe osobně a bude to trochu obecnější. Jako člověk, který se nějakou dobu pohybuje v literatuře ať už v té praktické rovině, nebo té teoretické/akademické.  Jak vnímáš současnou roli knihoven? Dochází třeba k nějaké viditelné změně v jejich postavení ve společnosti nebo místě, ve kterém působí?**

Je to asi město od města. Leckde se dneska knihovny stávají regulérními společenskými centry a v podstatě suplují funkci jiných kulturních subjektů, které v daném místě nejsou nebo na jejichž další provoz nebyly peníze a postupně zanikly. U nás v Opavě to tak ale třeba není, město má svoji vlastní, dobře financovanou provozní kulturní organizaci a místní knihovně už na podobnou (v podstatě konkurenční) činnost nezbývá prostor, kulturní nabídka tady už tak převyšuje poptávku. Další nevýhodou opavské knihovny je její umístění za okrajem městského centra, a přestože je to do něj jenom pár minut chůze, místní si už prostě odvykli chodit za kulturou někam, kde je to podle nich „daleko“.


**Díky zkušenostem a pobytu v zahraničí, konkrétně ve Velké Británii, máš možnost srovnání. Jaký je rozdíl mezi knihovnami v Anglii a u nás z tvého pohledu?**

Bohužel mám osobní zkušenost jenom z univerzitní knihovny v Liverpoolu, kde jsem studoval. Překvapilo mě, že provoz je tam prakticky stoprocentně automatizovaný: výpůjčky i vracení se odehrávají zcela bez účasti knihovníka, ten půjčovanou knihu dokonce ani neregistruje – všechno se dělá přes počítač, naskenuješ čárový kód a je to. I ta upomínka za pozdě vrácenou knihu se ti automaticky strhne ze studentské karty. Je to hodně neosobní systém, knihovníci tam v podstatě řeší jen technické záležitosti. Mně tam trochu chyběl lidský kontakt, i když samozřejmě chápu, že při tom množství studentů bylo takové řešení nutné.


**Teď už zase zpátky Perplexu. Loni v Třinci jsi měl možnost diskutovat s knihovníky a zástupci knihoven z různých koutů České republiky, byl jsi jedním z hostů na Letní škole, kterou pořádají brněnský KISK a UISK, dvakrát po sobě byly knihy z Perplexu nominovány na Magnesii literu (64 Daniela Hradeckého a tvoje sbírka Sbohem malé nic); když to přeženu, tak v prostředí knihoven se o Perplexu ví. Ale jaká je vlastně realita? Spolupracujete nějakým způsobem s knihovnami?**

My se na každé takové akci s knihovníky vždycky vzájemně shodneme, že spolupracovat určitě chceme. Ale zatím jsme k tomu moc kroků bohužel neudělali a asi to spíš visí na nás, že nejsme schopní knihovny oslovit s konkrétní nabídkou akcí s konkrétními autory. Musíme na tom ještě zapracovat.


**Vzhledem k akviziční politice většiny knihoven, kdy má hlavní slovo distribuce typu Kosmas, Dobrovský a Euromedia a zaklínadlem je slovíčko rabat, je situace malých a nekomerčních nakladatelství velmi ztížená, ale asi moc jiných cest, jak se dostat do fondů knihoven nebo ke čtenářům není. Anebo je tvá zkušenost jiná? Kupují si lidé knihy přímo u nakladatelů?**

Přímo od nás berou knihovny hodně málo, většinou si tituly dokupují zpětně, když na nás narazí na nějakém knižním festivalu a zaujmeme je. Letos jsme něco málo udali i přes projekt Česká knihovna, ale to jenom proto, že jsme měli tu zmíněnou nominaci, a i tak zůstaly objednávky za očekáváním. A když už zmiňuješ distribuce: nás konkrétně distribuuje Kosmas, od kterého, jak říkáš, knihovny nakupujou, cena našich knih je hluboko pod 200 Kč za kus, a přesto se do fondu většiny knihoven nedostaneme.


**Je to jedna z cest, jak by mohli nakladatelé (nejen ti malí) s knihovnami začít spolupracovat? Přece jen je u nás kolem 6 tisíc knihoven, kdyby každá z nich koupila do svého fondu jeden kus z vybraného titulu, to by v současné době byl bestseller a třeba u poezie by stačilo jen 150 knihoven a polovina běžného nákladu by byla pryč.**

Po tomhle vlastně nesměle voláme už léta, a mimochodem projekt Česká knihovna se tohle snaží řešit. Když jako vydavatel okrajové literatury budu vědět, že polovinu nákladu, například těch 150 kusů, ode mě odkoupí knihovny, bude se mi celá věc mnohem líp financovat. Nezbohatnu na tom, ale pokud na knihu vynaložím pětadvacet tisíc s tím, že třeba patnáct se mi hned do měsíce vrátí díky prodeji knihovnám, půjde se mi s kůží na trh mnohem líp. Problém České knihovny je, že konkrétně vydavatelům poezie moc nepomáhá. Většina knihovníků se v současné poezii vůbec neorientuje, takže objednávek je málo a těch dvacet kusů od jednoho titulu nás nespasí.


**Jsem zastáncem toho, že by knihovny měly být jedním z hlavních propagátorů kvalitní literatury a měly své čtenáře svým způsobem také vzdělávat a tříbit jejich vkus. Měly by také zprostředkovávat setkání s autory a podporovat živou literaturu. Občas mám pocit, že se tato tvrzení příliš neslučují, že jde spíš o takovéto odškrtnutí jedné položky ze seznamu, u které je přípis Vondruška, Březinová a podobní nebo jsou to většinou autoři, kteří systematicky bombardují e-mailové schránky knihoven a nabízejí nové knihy a autorská čtení. Jak to má Perplex, zvou si autory z okruhu nakladatelství knihovny nebo spíš soukromí pořadatelé a v jakém poměru to je? A souhlasíš s tím, co jsem zmínil v úvodu otázky?**

Já bych s tím samozřejmě rád souhlasil, ale co se týče tříbení vkusu čtenářstva, jsem realista. Oceňuju, když má knihovník rozhled a dobrý vkus a umí poradit, ale těžko budeš babče doporučovat nejnovější sbírku Jaromíra Typlta jenom na to konto, že je to sofistikovaná poezie a stojí za to si ji přečíst. Tohle prostě fungovat nebude, průměrný čtenářský vkus bude vždycky „většinový“. Pokud jde o setkání s autory, tady se leckde dostaneš do začarovaného kruhu. Jako dramaturg knihovny si můžeš nastavit nějakou linku a zvát vynikající autory, ale když ti podesáté za sebou přijdou tři lidi, protože tyhle jména místní lidi nikdy neslyšeli, zabalíš to, s takovým ohlasem to nebude bavit ani tebe. Jinak autory z okruhu Perplexu si zvou spíš soukromí pořadatelé, knihovny jsou bohužel spíš výjimka, ale jak už jsem říkal, na tomhle chceme ještě zapracovat.


**V poslední době se hodně diskutovalo (a stále diskutuje) o příspěvku Martina Vopěnky na červnovém Sjezdu spisovatelů, konkrétně o návrhu, že by čtenáři měli platit poplatek za výpůjčku a tím by podpořili původní českou tvorbu. Co si o tom návrhu myslíš ty?**

Vopěnka vidí knihovny jako instituce, které na rozdíl od knihkupců a nakladatelů mají v podstatě od státu a zřizovatele garantovaný příjem a nenesou podnikatelské riziko. Tak proč nevzít zrovna tam, když tam něco je, že! Jeho návrh je lákavý a knihovny by nejspíš nezruinoval, ale já s ním nemůžu souhlasit, dokud tady je instituce jako DILIA. Právě ta by ve funkci kolektivního správce měla přerozdělovat vybrané poplatky tak, aby zbyl nějaký konkrétní balík peněz na podporu původní české tvorby. Rozúčtovací systém DILIE je neprůhledný a její jedinou viditelnou podporou domácí literatury je sponzoring Magnesie Litery, což mi od takové organizace připadá málo. Nehledě na to, že je to v podstatě jejich soukromé píárko, které platíme my všichni.

**V příštím roce bude slavit Perplex 10. výročí. Jaké máte plány a na jaké tituly se už teď můžeme těšit?**

K desátému výročí založení nakladatelství chystáme na podzim v Opavě výstavu, ke které vyjde i tištěný katalog. Kromě toho v příštím roce zas po několika letech oživíme značku Perplex Records a vydáme nahrávku zhudebněných textů opavského básníka Miroslava Černého, na které vystoupí řada jmen české alternativní hudební scény.

![Dan Jedlička](/images/dan.jpg "Foto Dana Jedličky")

*Dan Jedlička je básník, překladatel a šéfredaktor nakladatelství Perplex. V současné době působí jako pedagog na katedře anglistiky na Slezské univerzitě v Opavě. Vydal dvě básnické sbírky, Mimoběžky (Perplex, 2007) a Sbohem malé nic (Perplex, 2014). Je autorem dvou překladových knih, Ptačí křik (překlady a parafráze básní čínského básníka Wang Weje) a Někdo přijde a udělá to za mě líp (výbor z poezie kultovního britského básníka Rogera McGougha. Básně Dana Jedličky byly zařazeny do ročenky Nejlepší české básně (2012;2014), které vydává nakladatelství Host.*

[O Danu Jedličkovi a jeho poslední sbírce Sbohem malé nic.](http://perplex.cz/knihy-sbohem-male-nic.html)
